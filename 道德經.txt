老子道德經(八十一章)
觀玅章第一   道可道，非常道。名可名，非常名。無，名天地之始；有，名萬物之母。故常無，欲以觀其妙；常有，欲以觀其 徼。此兩者，同出而異名，同謂之玄。玄之又玄，眾妙之門。
觀徼章第二   天下皆知美之為美，斯惡已。皆知善之為善，斯不善已。故有無相生，難易相成，長短相形，高下相傾，音聲相和，前後相隨。是以聖人處無為之事，行不言之教；萬物作焉而不辭，生而不有，為而不恃，功成而不居。夫唯弗居，是以不去。
安民章第三   不尚賢，使民不爭；不貴難得之貨，使民不為盜；不見可欲，使民心不亂。是以聖人之治，虛其心，實其腹，弱其志，強其骨。常使民無知無欲。使夫智者不敢為也。為無為，則無不治。
不盈章第四   道沖，而用之或不盈。淵兮似萬物之宗；挫其銳，解其紛，和其光，同其塵， 湛兮似或存。吾不知誰之子，象帝之先。 
守中章第五   天地不仁，以萬物為 芻狗；聖人不仁，以百姓為芻狗。天地之間，其猶 橐龠乎﹖虛而不屈，動而愈出。多言數窮，不如守中。
谷神章第六   谷神不死，是謂玄 牝。玄牝之門，是謂天地根。綿綿若存，用之不勤。
無私章第七   天長地久。天地所以能長且久者，以其不自生，故能長生。是以聖人後其身而身先；外其身而身存。非以其無私邪﹖故能成其私。
若水章第八   上善若水。水善利萬物而不爭，處眾人之所惡，故幾於道。居善地，心善淵，與善仁，言善信，政善治，事善能，動善時。夫唯不爭，故無尤。
持盈章第九   持而盈之，不如其已； 揣而銳之，不可長保。金玉滿堂，莫之能守；富貴而驕，自遺其咎。功成身退，天之道。
嬰兒章第十   載營魄抱一，能無離乎﹖專氣致柔，能嬰兒乎﹖ 滌除玄覽，能無 疵乎﹖愛國治民，能無為乎﹖天門開 闔，能為雌乎﹖明白四達，能無知乎﹖( 生之畜之，生而不有，為而不恃，長而不宰，是謂玄德 )。
虛中章第十一   三十輻，共一 轂，當其無，有車之用。 埏埴以為器，當其無，有器之用。鑿戶 牖以為室，當其無，有室之用。故有之以為利，無之以為用。
為腹章第十二   五色令人目盲；五音令人耳聾；五味令人口爽；馳 騁畋獵，令人心發狂；難得之貨，令人行妨。是以聖人為腹不為目，故去彼取此。
寵辱章第十三   「寵辱若驚，貴大患若身」。何謂寵辱若驚﹖寵為上，辱為下，得之若驚，失之若驚，是謂寵辱若驚。何謂貴大患若身﹖吾所以有大患者，為吾有身，及吾無身，吾有何患﹖故貴以身為天下，若可寄天下；愛以身為天下，若可託天下。
道紀章第十四   視之不見，名曰夷；聽之不聞，名曰希；搏之不得，名曰微。此三者不可致詰，故混而為一。其上不 皦，其下不 昧。繩繩不可名，復歸於無物。是謂無狀之狀，無物之象，是謂惚恍。迎之不見其首，隨之不見其後。執古之道，以御今之有。能知古始，是謂道紀。
不盈章第十五   古之善為道者，微妙玄通，深不可識。夫唯不可識，故強為之容。豫兮若冬涉川，猶兮若畏四鄰，儼兮其若客，渙兮若冰之將釋，敦兮其若樸，曠兮其若谷，渾兮其若濁。孰能濁以靜之徐清﹖孰能安以動之徐生﹖保此道者不欲盈。夫唯不盈，故能蔽而新成。
復命章第十六   致虛極，守靜篤。萬物並作，吾以觀復。夫物芸芸，各復歸其根。歸根曰靜，是謂復命。復命曰常。知常曰明。不知常，妄作凶。知常容，容乃公，公乃全，全乃天，天乃道，道乃久。沒身不殆。
我自然章第十七   太上，不知有之；其次，親而譽之；其次，畏之；其次，侮之。信不足焉，有不信焉。悠兮其貴言。功成，事遂，百姓皆謂﹕「我自然」。
四有章第十八   大道廢，有仁義；智慧出，有大偽；六親不和，有孝慈；國家昏亂，有忠臣。
素樸章第十九   絕聖棄智，民利百倍；絕仁棄義，民復孝慈；絕巧棄利，盜賊無有。此三者以為文不足，故令有所屬。見素抱樸，少私寡欲。
食母章第二十   絕學無憂。唯之與阿，相去幾何？善之與惡，相去若何？人之所畏，不可不畏。荒兮其未央哉！眾人 熙熙，如享太牢，如春登臺。我獨泊兮其未兆，如嬰兒之未孩。 儽儽兮若無所歸。眾人皆有餘，而我獨若遺。我愚人之心也哉， 沌沌兮！俗人昭昭，我獨昏昏。俗人察察，我獨悶悶。 澹兮其若海， 飂兮若無止。眾人皆有以，而我獨頑且鄙。我獨異於人，而貴食母。
從道章第二十一   孔德之容，惟道是從。道之為物，惟恍惟惚。惚兮恍兮，其中有象；恍兮惚兮，其中有物。 窈兮 冥兮，其中有精；其精甚真，其中有信。自今及古，其名不去，以閱眾甫。吾何以知眾甫之狀哉﹖以此。
抱一章第二十二   曲則全，枉則直， 窪則盈，敝則新，少則得，多則惑。是以聖人抱一為天下式。不自見，故明；不自是，故彰；不自伐，故有功；不自矜，故長。古之所謂曲則全者，豈虛言哉﹗誠全而歸之。
同道章第二十三   希言自然。故飄風不終朝， 驟雨不終日。孰為此者﹖天地。天地尚不能久，而況於人乎﹖故從事於道者，同於道；德者，同於德；失者，同於失。同於道者，道亦樂得之；同於德者，德亦樂得之；同於失者，失亦樂得之。信不足焉，有不信焉。
不處章第二十四   企者不立，跨者不行。自見者不明，自是者不彰，自伐者無功，自矜者不長。其於道也，曰﹕餘食 贅行。物或惡之，故有道者不處。
混成章第二十五   有物混成，先天地生。寂兮寥兮，獨立而不改，周行而不殆，可以為天下母。吾不知其名，字之曰道，強為之名曰大。大曰逝，逝曰遠，遠曰反。故道大，天大，地大，人亦大。域中有四大，而人居其一焉。人法地，地法天，天法道，道法自然。
輜重章第二十六   重為輕根，靜為躁君。是以君子終日行不離 輜重，雖有榮觀，燕處超然。奈何萬乘之主，而以身輕天下﹖輕則失根，躁則失君。
襲明章第二十七   善行無轍跡，善言無瑕 謫，善數不用籌策，善閉無關楗而不可開，善結無繩約而不可解。是以聖人常善救人，故無棄人；常善救物，故無棄物。是謂襲明。故善人者，不善人之師；不善人者，善人之資。不貴其師，不愛其資，雖智大迷，是謂要妙。
常德章第二十八   知其雄，守其雌，為天下 谿。為天下谿，常德不離，復歸於嬰兒。知其白，守其辱，為天下谷。為天下谷，常德乃足，復歸於樸。樸散則為器，聖人用之，則為官長，故大制不割。
自然章第二十九   將欲取天下而為之，吾見其不得已。天下神器，不可為也，不可執也。為者敗之，執者失之。故物或行或隨，或噓或吹，或強或 羸，或載或 隳。是以聖人去甚，去 奢，去泰。
不道章第三十   以道佐人主者，不以兵強天下。其事好還。師之所處，荊棘生焉。大軍之後，必有凶年。善者果而已，不敢以取強。果而勿矜，果而勿伐，果而勿驕。果而不得已，果而勿強。物壯則老，是謂不道，不道早已。
貴左章第三十一   夫佳兵者不祥之器，物或惡之，故有道者不處。君子居則貴左，用兵則貴右。兵者不祥之器，非君子之器，不得已而用之， 恬淡為上。勝而不美，而美之者，是樂殺人。夫樂殺人者，則不可得志於天下矣。吉事尚左，凶事尚右。偏將軍居左，上將軍居右。言以喪禮處之。殺人之眾，以悲哀泣之，戰勝以喪禮處之。
知止章第三十二   道常無名，樸，雖小，天下莫能臣也。侯王若能守之，萬物將自賓。天地相合，以降甘露，民莫之令而自均。始制有名，名亦既有，夫亦將知止，知止可以不殆。譬道之在天下，猶川谷之於江海。
盡己章第三十三   知人者智，自知者明。勝人者有力，自勝者強。知足者富。強行者有志。不失其所者久。死而不亡者壽。　　　
成大章第三十四   大道氾兮，其可左右。萬物恃之而生而不辭，功成而不有，衣養萬物而不為主。常無欲，可名於小；萬物歸焉而不為主，可名為大。以其終不自為大，故能成其大。　　
大象章第三十五   執大象，天下往。往而不害，安平太。樂與 餌，過客止。道之出口，淡乎其無味，視之不足見，聽之不足聞，用之不足既。　　
微明章第三十六   將欲歙之，必固張之。將欲弱之，必固強之。將欲廢之，必固舉之。將欲奪之，必固與之。是謂微明。柔弱勝剛強。魚不可脫於淵，國之利器不可以示人。　　
無為章第三十七   道常無為而無不為，侯王若能守之，萬物將自化。化而欲作，吾將鎮之以無名之樸。（無名之樸）夫亦將無欲。不欲以靜，天下將自定。　　
處厚章第三十八   上德不德，是以有德；下德不失德，是以無德。上德無為而無以為；下德無為而有以為。上仁為之而無以為；上義為之而有以為。上禮為之而莫之應，則 攘臂而 扔之。故失道而後德，失德而後仁，失仁而後義，失義而後禮，夫禮者忠信之薄，而亂之首。前識者，道之華，萬愚之始。是以大丈夫處其厚，不居其薄，處其實，不居其華。故去彼取此。　　
得一章第三十九   昔之得一者，天得一以清，地得一以寧，神得一以靈，谷一以盈，萬物得一以生，侯王得一以為天下貞。其致之。天無以清將恐裂，地無以寧將恐發，神為以靈將恐歇，谷無以盈將恐竭，萬物無以生將恐滅，侯王無以貴高將恐  蹶。故貴以賤為本，高以下為基。是以侯王自謂孤、寡、不穀，此非以賤為本邪？非歟？故至譽無譽。不欲 琭琭如玉， 珞珞如石。　　
反弱章第四十   反者道之動；弱者道之用。天下萬物生於有，有生於無。　　
聞道章第四十一   上士聞道，勤而行之；中士聞道，若存若亡；下士聞道，大笑之。不笑不足以為道。故建言有之：明道若 昧，進道若退，夷道若 纇，上德若谷，大白若辱，廣德若不足，建德若偷，質德若 渝，大方無 隅，大器晚成，大音希聲，大象無形，道隱無名。夫唯道，善貸且成。　　
沖和章第四十二   道生一，一生二，二生三，三生萬物。萬物負陰而抱陽，沖氣以為和。人之所惡，唯孤、寡、不穀，而王公以為稱。故物或損之而益，或益之而損。人之所教，我亦教之，強梁者不得其死，吾將以為教父。　　
至柔章第四十三   天下之至柔，馳 騁天下之至堅，無有入無間。吾是以知無為之有益。不言之教，無為之益，天下希及之。　　
知止章第四十四   名與身孰親？身與貨孰多？得與亡孰病？是故甚愛必大費，多藏必厚亡。知足不辱，知止不 殆，可以長久。　　
清靜章第四十五   大成若缺，其用不弊；大盈若沖，其用不窮。大直若屈，大巧若拙，大辯若訥。靜勝躁，寒勝熱，清靜為天下正。　　
知足章第四十六   天下有道，卻走馬以糞；天下無道，戎馬生於郊。禍莫大於不知足；咎莫大於欲得。故知足之足，常足矣。　　
天道章第四十七   不出戶，知天下；不窺 牖，見天道。其出彌遠，其知彌少。是以聖人不行而知，不見而名，無為而成。　　
日損章第四十八   為學日益，為道日損。損之又損，以至於無為。無為而無不為。取天下常以無事，及其有事，不足以取天下。　　
德善章第四十九   聖人無常心，以百姓心為心。善者吾善之，不善者吾亦善之，德善。信者吾信之，不信者吾亦信之，德信。聖人在天下， 歙歙焉；為天下，渾其心。百姓皆注其耳目，聖人皆孩之。　　
生死章第五十   出生入死。生之徒十有三，死之徒十有三，人之生，動之死地，亦十有三。夫何故？以其生生之厚。蓋聞善攝生者，陸行不遇 兕虎，入軍不被兵甲。兕無所投其角，虎無所措其爪，兵無所容其 刃，夫何故？以其無死地。　　
尊貴章第五十一   道生之，德畜之，物形之，勢成之。是以萬物莫不尊道而貴德。道之尊，德之貴，夫莫之命而常自然。故道生之，德畜之，長之育之，亭之毒之，養之覆之。生而不有，為而不恃，長而不宰。是謂玄德。　　
守母章第五十二   天下有始，以為天下母。既得其母，以知其子；既知其子，復守其母，沒身不殆。塞其 兌，閉其門，終身不勤；開其兌，濟其事，終身不救。見小曰明，守柔曰強。用其光，復歸其明，無遺身 殃。是為習常。　　
大道章第五十三   使我介然有知，行於大道，惟施是畏。大道甚夷，而民好徑。朝甚除，田甚 蕪，倉甚虛；服文綵，帶利劍，厭飲食，財貨有餘，是謂盜 夸。非道也哉！　　
善建章第五十四   善建者不拔，善抱者不脫，子孫以祭祀不 輟。修之於身，其德乃真；修之於家，其德乃餘；修之於鄉，其德乃長；修之於邦其德乃豐；修之於天下，其德乃普。故以身觀身，以家觀家，以鄉觀鄉，以邦觀邦，以天下觀天下。吾何以知天下然哉？以此。　　
含德章第五十五   含德之厚，比於赤子。毒蟲不螫，猛獸不據，攫鳥不 搏。骨弱筋柔而握固，未知 牝牡之合而 脧作，精之至也。終日號而不 嗄，和之至也。知和曰常，知常曰明。益生曰祥。心使氣曰強。物壯則老，是謂不道，不道早已。　　
道貴章第五十六   知者不言，言者不知。塞其 兌，閉其門，挫其銳，解其紛，和其光，同其塵。是謂玄同。故不可得而親，不可得而疏；不可得而利，不可得而害；不可得而貴，不可得而賤。故為天下貴。　　
治國章第五十七   以正治國，以奇用兵，以無事取天下。吾何以知其然哉？以此。天下多忌 諱，而民彌貧；朝多利器，國家滋昏；人多伎巧，奇物滋起；法令滋彰，盜賊多有。故聖人云﹕我無為而民自化，我好靜而民自正，我無事而民自富，我無欲而民自樸。　　
察政章第五十八   其政悶悶，其民 淳淳；其政察察，其民缺缺。禍兮福之所倚，福兮禍之所伏。孰知其極？其無正。正復為奇，善復為妖。人之迷，其日固久。是以聖人方而不割，廉而不 劌，真而不 肆，光而不耀。　　
長生章第五十九   治人，事天，莫若 嗇。夫唯嗇，是以早服；早服謂之重積德；重積德則為不克；無不克則莫知其極；莫知其極，可以有國；有國之母，可以長久。是謂深根固 柢，長生久視之道。　　　
治大國章第六十   治大國，若烹小鮮。以道 蒞天下，其鬼不神；非其鬼不神，其神不傷人，非其神不傷人，聖人亦不傷人。夫兩不相傷，故德交歸焉。　　
為下章第六十一   大國者下流，天下之交。天下之 牝，牝常以靜勝 牡，以靜為下。故大國以下小國，則取小國；小國以下大國，則取大國。故或下以取，或下而取。大國不過欲兼畜人，小國不過欲入事人。夫兩者各得所欲，大者宜為下。　　
道奧章第六十二   道者萬物之奧。善人之寶，不善人之所保。美言可以示尊，美行可以加人。人之不善，何棄之有？故立天下，置三公，雖有拱璧以先駟馬，不如坐進此道。古之所以貴此道者何？不曰：求以得，有罪以免邪？故為天下貴。　　
無難章第六十三   為無為，事無事，味無味。大小多小，報怨以德。圖難於其易，為大於其細。天下難事，必作於易；天下大事，必作於細。是以聖人終不無大，故能成其大。夫輕諾必寡信，多易必多難。是以聖人猶難之，故終無難矣。　　
輔物章第六十四   其安易持，其未兆易謀，其脆易 泮，其微易散。為之於未有，治之於未亂。合抱之木，生於毫末；九層之臺，起於累土；千里之行，始於足下。為者敗之，執者失之。是以聖人無為故無敗，無執故無失。民之從事，常於幾成而敗之。慎終如始，則無敗事。是以聖人欲不欲，不貴難得之貨；學不學，復眾人之所過。以輔萬物之自然，而不敢為。　　
玄德章第六十五   古之善為道者，非以明民，將以愚之。民之難治，以其智多。故以智治國，國之賊；不以智治國，國之福。知此兩者亦 稽式。常知稽式，是謂玄德。玄德深矣遠矣；與物反矣！然後乃至大順。　　
江海章第六十六   江海所以能為百谷王者，以其善下之，故能為百谷王。是以聖人欲上民，必以言下之；欲先民，必以身後之。是以聖人處上而民不重；處前而民不害。是以天下樂推而不厭。以其不爭，故天下莫能與之爭。　　
三寶章第六十七   天下皆謂我道大，似不 肖。夫唯大，故似不肖。若肖，久矣其細也夫。我有三寶，持而保之。一曰慈，二曰儉，三曰不敢為天下先。慈故能勇，儉故能廣，不敢為天下先，故能成器長。今舍慈且勇，舍儉且廣，舍後且先，死矣！夫慈，以戰則勝，以守則固。天將救之，以慈衛之。　　
不爭章第六十八   善為士者不武，善戰者不怒，善勝敵者不與，善用人者為之下。是謂不爭之德，是謂用人之力，是謂配天之極。　　
用兵章第六十九   用兵有言：「吾不敢為主而為客，不敢進寸而退尺。」是謂行無行， 攘無臂，執無兵， 扔無敵。禍莫大於輕敵，輕敵幾喪吾寶。故抗兵相加，哀者勝矣。　　
懷玉章第七十   吾言甚易知，甚易行。天下莫能知，莫能行。言有宗，事有君。夫唯無知，是以不我知。知我者希，則我者貴。是以聖人被 褐懷玉。　　
不病章第七十一   知，不知，上；不知，知，病。聖人不病，以其病病。夫唯病病，是以不病。 
畏威章第七十二   民不畏威，則大威至。無 狎其所居，無厭其所生。夫唯不厭，是以不厭。是以聖人自知不自見，自愛不自貴。故去彼取此。　　
天網章第七十三   勇於敢則殺，勇於不敢則活。此兩者，或利或害，天之所惡，孰知其故？是以聖人猶難之。天之道，不爭而善勝，不言而善應，不召而自來， 繟然而善謀。天網 恢恢，疏而不失。　　
司殺章第七十四   民不畏死，奈何以死懼之？若使民常畏死，而為奇者，吾得執而殺之，孰敢？常有司殺者殺。夫代司殺者殺，是謂代大匠 斲。夫代大匠斲者，希有不傷其手矣。　　
貴生章第七十五   民之饑，以其上食稅之多，是以饑。民之難治，以其上之有為，是以難治。民之輕死，以其上求生之厚，是以輕死。夫唯無以生為者，是賢於貴生。　　
柔弱章第七十六   人之生也柔弱，其死也堅強。萬物草木之生也柔脆，其死也枯槁。故堅強者死之徒，柔弱者生之徒。是以兵強則不勝，木強則兵。強大處下，柔弱處上。　　　　
天道章第七十七   天之道，其猶張弓與！高者抑之，下者舉之；有餘者損之，不足者補之。天之道，損有餘而補不足；人之道，則不然，損不足以奉有餘。孰能有餘以奉天下？唯有道者。是以聖人為而不恃，功成而不處，其不欲見賢。　　
水德章第七十八   天下莫弱於水，而攻堅強者莫之能勝。以其無以易之。弱之勝強，柔之勝剛，天下莫不知，莫能行。是以聖人云：「受國之垢，是謂社稷主；受國不祥，是謂天下王。」正言若反。　　
左契章第七十九   和大怨，必有餘怨，安可以為善？是以聖人執左契，而不責於人。有德司契，無德司 徹。天道無親，常與善人。　　　　
不徙章第八十   小國寡民，使有 什伯之器而不用，使民重死而不遠徒。雖有舟輿，無所乘之；雖有甲兵，無所陳之。使民復結繩而用之。甘其食，美其服，安其居，樂其俗。鄰國相望，雞犬之聲相聞，民至老死不相往來。　　
不積章第八十一   信言不美，美言不信。善者不辯，辯者不善。知者不博，博者不知。聖人不積，既以為人已餘有，既以與人已愈多。天下道，利而不害；聖人之道，為而不爭。
